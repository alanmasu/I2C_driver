USO DEL DISPLAY OLED:

- Uso del driver OLED. Oltre agli ingressi di clock e di reset, il driver ha
  come ingressi i valori da mostrare sul display organizzati in una sola
  parola da 32 bit, che contiene 8 cifre esadecimali da 4 bit ciascuna. I 4
  bit più significativi corrispondono alla cifra esadecimale più
  significativa. È sufficiente aggiornare i valori di questi ingressi senza
  dover fornire alcun comando aggiuntivo: il driver aggiorna il display
  automaticamente ogni 100 ms. (se gli ingressi non cambiano, il driver
  aggiorna comunque il display, ma i valori mostrati ovviamente non saranno
  cambiati!).

- IMPORTANTE: Sequenza di poweroff. Il modulo OLED deve essere spento secondo
  una sequenza predefinita, per evitare di danneggiarlo. Il codice implementa
  questa sequenza, che può essere eseguita attivando il segnale "poweroff",
  che nel template fornito sul sito è collegato ad un pulsante. Poiché il
  driver potrebbe essere occupato a scrivere i dati verso il modulo OLED,
  potrebbe non rilevare immediatamente il comando di poweroff. Questo deve
  pertanto rimanere attivo per un tempo sufficiente, dell'ordine di 0.5 ms. Se
  collegato ad un pulsante si è praticamente sicuri di tenerlo attivo per
  questo tempo. Diverso il caso in cui il comando venga fornito da una
  macchina a stati, che dovrà prevedere un congruo periodo di attesa.

  Eventualmente, è possibile generare un segnale di completamento della
  sequenza di poweroff modificando il driver. In questo modo si può verificare
  l'avvenuta esecuzione del comando.

  Dopo la sequenza di poweroff la macchina a stati si pone in uno stato di off
  da cui non è più possibile uscire. Di nuovo si può modificare il codice in
  modo da ricevere un nuovo comando di accensione, che deve ripetere la
  sequenza di inizializzazione (power on), andando allo stato init0.

- FUNZIONAMENTO: il modulo driver prende in ingresso 8 blocchi di 4 bit, e li
  trasforma in codice ASCII. Da questo prende da una memoria i dati per
  mostrare i caratteri in matrici 8x8. L'operazione di scrittura avviene
  trasferendo colonne di 8 pixel al modulo OLED tramite interfaccia SPI.
  Questa operazione viene eseguita automaticamente ogni 100 ms. Pertanto,
  l'utilizzatore deve semplicemente modificare i dati in ingresso, ed entro
  100 ms questi saranno aggiornati sul display.

  Eventualmente, è possibile modificare il codice in modo da aggiornare il
  display al seguito di un comando, invece di farlo ogni 100 ms.

COME UTILIZZARE IL MODULO OLED:

- Creare un nuovo progetto, inizialmente senza nessun file

- Selezionare "Add sources", quindi "Add or create design sources", quindi "Add
  Files", e selezionare i seguenti file:

    ascii_rom.vhd
    oled_counter.vhd
    delay_module.vhd
    oled_driver.vhd
    spi_controller.vhd

  Conviene selezionare l'opzione per copiare i file all'interno del progetto,
  in modo da averne una copia.

- Fatta questa operazione, vi troverete "oled_driver" come modulo top (che
  include poi gli altri). Questo modulo va poi instanziato nel vostro
  progetto. Un esempio di inserimento lo potete trovare nel file:

    hex_display.vhd
  
  che semplicemente instanzia il driver, e gli mette in ingresso delle cifre
  esadecimali da mostrare sullo schermo. Se volete, potete includere anche
  questo file nel progetto con la stessa procedura di prima, oppure create un
  vostro modello che instanzia il driver. In tal caso, ricordarsi di prevedere
  le uscite per il modulo OLED nella vostra entità, collegandole al driver.

- Per la simulazione occorre fornire il reset ed il clock. Attenzione che
  all'inizio il driver inizializza il modulo OLED: questa operazione richiede
  un certo tempo, intorno ai 100 ms. La simulazione pertanto deve essere
  eseguita per parecchio tempo se si vogliono osservare delle variazioni sulle
  uscite. Un esempio di testbench può essere trovato nel file

    test_driver.vhd

  che genera il reset ed il clock, e pone inizialmente il segnale poweroff a
  0, lascia il tempo per l'inizializzazione e per scrivere la stringa di
  caratteri sul display, e quindi metter poweroff a 1 per spegnere il modulo
  OLED. Per aggiungere il testbench al progetto potete selezionare "Add
  sources", quindi "Add or create simulation sources", e poi "Add Files" e
  selezionare il file, oppure ne create uno nuovo e vi copiate il contenuto.

- Per la sintesi e l'implementazione occorre fornire i vincoli di progetto per
  il clock e per il collegamento dei pin. Il clock va collegato al pin Y9 del
  dispositivo. Le uscite per il modulo OLED devono essere collegate agli
  appositi pin. Il file

    oled_driver.xdc
    
  fornisce un esempio di collegamento. Anche questo file può essere aggiunto
  al progetto con "Add or create constraints", e poi con "Add Files" lo si
  seleziona e lo si copia. La scheda non dispone di un bottone attivo basso
  per il reset, che è stato collegato ad un interruttore. È possibile
  collegarlo ad un bottone, ma in tal caso occorre cambiarne la polarità
  all'interno del VHDL.
